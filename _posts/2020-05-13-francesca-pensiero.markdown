---
layout: post
title:  Un piccolo pensiero
description: Raccontiamola
date:   2020-05-13 10:21:01 +0200
categories: blog
tag: memory-bis
author: Fra Lucci
# preview_img: 
period: 2016-07
excerpt: All’alba dei tuoi trent’anni sei già una grandissima donna e una magnifica madre.
badge: ricordo
---

Io non ricordo quando ti ho conosciuto, ci ho pensato più volte ma proprio non ricordo, né anno né occasione. C’è da dire che non ricordo quasi nemmeno l’anno in cui mi sono fidanzata con Matteo, non so se era autunno o primavera, quindi sono semplicemente una persona che non dà peso ad anniversari e date. Ricordo molto bene, invece, le sensazioni. 

Ricordo di averti adorato dal primo istante (e di non avere mai smesso) e provo del sincero affetto nei tuoi confronti (e chi mi conosce sa bene che questo è un traguardo enorme!) trovandomi fin da subito benissimo con te. Reputo incredibile la tua empatia, la tua capacità di adattarti a tutti e la tua estrema sincerità che fa subito sentire il tuo interlocutore parte integrante della tua vita, intimamente. È una dote bellissima, l’empatia, e tu sei uno dei migliori esempi.

Ho sempre ammirato e benevolmente invidiato il tuo coraggio nell’affrontare la vita, la tua positività nel vedere sempre un futuro grandioso e privo di ostacoli insormontabili, la capacità di cambiare abitudini di vita, paese e lingua con estrema naturalezza trovando tutta la forza necessaria e la sicurezza di cui hai bisogno, all’interno del tuo nucleo famigliare. 

Mi sembra sempre, quando vedo te e Mauro, che la vostra coppia e ancor più la vostra famiglia insieme a Giacomo e Pietro, sia una fonte di forza che ho raramente visto in altre coppie e famiglie, vi ho sempre immaginati come una sorgente continua di positività e coraggio.

Bea, all’alba dei tuoi trent’anni sei già una grandissima donna e una magnifica madre, dovresti essere già felice così. 

Buon compleanno,

Francesca 

<a href="/blog"><span class="badge badge-blog">Blog</span></a>
